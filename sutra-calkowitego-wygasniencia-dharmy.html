<!DOCTYPE html>

<html lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1" />
    <title>Sutra całkowitego wygaśnięcia dharmy</title>
    <style>
      .bodyCenter {
        display: flex;
        flex-direction: column;
        align-items: center;
      }

      .head {
        display: flex;
        flex-direction: column;
        align-items: center;
        width: 50%;
      }

      .content {
        margin-top: 100px;
        width: 50%;
      }
    </style>
  </head>

  <body class="bodyCenter">
    <div class="head">
      <h1>Sutra całkowitego wygaśnięcia dharmy</h1>

      <div>
        Tłumaczenie na język polski na podstawie angielskiego przekładu:
        <a href="http://www.buddhism.org/Sutras/2/Sutras33.htm">
          "The Sutra Preached by the Buddha on the Total Extinction of the
          Dharma"
        </a>
      </div>
      <div>
        (alternatywne tłumaczenie tytułu pojawiające się w literaturze: "Sutra
        ostatecznego zaniku dharmy")
      </div>

      <div style="margin-top: 20px">
        Tłumaczył: <a href="mailto:kamil.k.kielczewski@gmail.com">Emio</a>
      </div>
      <div>
        Edycja i korekta:
        <a
          href="http://engakuin.net/nauczyciele/#Jeremi%20Szcz%C4%99sny%20Ma%C5%9Blankowski"
          >Czcigodny Kanzen</a
        >
      </div>
      <div>Poznań - Szczecin, lipiec 2021r</div>
      <div>
        [
        <a href="sutra-calkowitego-wygasniencia-dharmy.pdf">PDF</a> ] [
        <a
          href="https://docs.google.com/document/d/1grmWvAbqbq3x-K0IqsHBMkw3bgy5A219uydb9vJR7rc"
          >doc</a
        >
        ]
      </div>
    </div>

    <div class="content">
      <p>
        Tak słyszałem. Pewnego razu Buddha przebywał w okolicach Kushinagara i
        miał osiągnąć parinirwanę w ciągu trzech miesięcy. Na miejsce pobytu
        Buddhy przybył z wizytą wielki tłum wraz ze wszystkimi mnichami i
        bodhisattwami i pokłonili się do ziemi. Czczony przez Świat milczał i
        niczego nie nauczał; jego promienny blask nie zamanifestował się.
      </p>

      <p>
        Arja [Czcigodny] Ananda złożył pokłon i powiedział Buddzie: „Czczony
        przez Świat, ilekroć głosiłeś dharmę, twój majestatyczny blask był
        wyjątkowo wspaniały. Teraz zebrały się wielkie tłumy, ale twój blask nie
        przejawia się w najmniejszym stopniu. Jaki jest tego powód? Z pewnością
        musi być jakiś powód i pragniemy, aby nauczono nas jego znaczenia.”
      </p>

      <p>
        Buddha milczał i nie odpowiadał. Po tym, jak Ananda trzykrotnie
        powtórzył to pytanie, Buddha powiedział mu: „Po mojej nirwanie, kiedy
        dharma będzie bliska wygaśnięcia, pięć śmiertelnych grzechów zepsuje
        świat, a demoniczna droga niezmiernie rozkwitnie. Demony staną się
        mnichami aby zepsuć i zrujnować moją drogę. Będą nosić świeckie ubrania
        [zabawiać się w sutannach] i wielokolorowe szaty. Będą pić wino i jeść
        mięso, zabijając żywe istoty pragnąc dobrych smaków. Nie będą mieli
        współczujących umysłów, i będą się nienawidzić i zazdrościć sobie
        nawzajem."
      </p>

      <p>
        „Czasami będą [pojawiać się] bodhisattwowie, pratjekabuddowie i
        arhatowie, którzy pilnie kultywują zasługi i traktują wszystkie istoty z
        szacunkiem; będąc obiektami oddania ludzi, będą bezstronnie nauczać i
        nawracać. Będą litować się nad biednymi, pamiętać o starszych i
        opiekować się tymi, którzy są w biedzie i trudnym położeniu. Będą
        nieustannie namawiać ludzi, aby czcili i służyli sutrom i wyobrażeniom
        [trzech klejnotów], wykonując wszystkie dobre uczynki, które przynoszą
        zasługi; ich wola i natura będą pełne ogłady i dobre. Nie będą nękać ani
        ranić ludzi, ale poświęcą siebie, by ratować innych. Nie będą siebie
        oszczędzać, ale znosząc zniewagę, będą życzliwi i harmonijni."
      </p>

      <p>
        „Gdyby wówczas pojawiła się taka istota, banda demonicznych mnichów
        zjednoczy się nienawidząc go, oczerniając i głosząc jego błędy. Zostanie
        wydalony i wygnany; nie pozwolą mu pozostać na miejscu. Od tego momentu
        wszyscy przestaną kultywować zasługę zgodnie z Drogą. Świątynie będą
        puste i opuszczone, przestaną być naprawiane, i pozwoli się by popadły w
        ruinę. Mnisi nie będą pożądać niczego poza dobrami materialnymi, które
        będą gromadzić bez równego rozdawania, nie robiąc [tym samym] dobrych
        czynów. Będą zajmować się niewolnikami płci męskiej i żeńskiej, orać
        pola i uprawiać je, spalając górskie lasy i szkodząc wszystkim żywym
        istotom; nie będą mieli współczujących umysłów. Niewolnicy płci męskiej
        staną się mnichami, niewolnice mniszkami - nie będą mieli żadnej
        zasługi, która płynie z praktykowania Drogi, ale raczej będą sprośni i
        zdeprawowani, plugawi i niespokojni; mężczyźni i kobiety nie będą
        odseparowani. Powodem, dla którego Droga stanie się płytka i słaba, jest
        wyłącznie taki typ osoby."
      </p>

      <p>
        „Niektórzy będą unikać kary za łamanie prawa, szukając schronienia na
        mojej Drodze, starając się zostać mnichami, ale nie praktykując wskazań
        i nakazów. Pierwszego i piętnastego dnia miesiąca księżycowego, chociaż
        powinni recytować wskazania, będą zmęczeni i będą czuli niechęć; leniwi
        i niedbali, nie będą chcieli słuchać [wskazań]. Będą wybierać tylko
        fragmenty i skracać, nie chcąc mówić wszystkiego. Sutry nie będą
        recytowane, a [nawet] jeśli będą, czytelnicy nie będą znać znaków i
        zwrotów; będą narzucać [swoje] interpretacje i twierdzić, że są trafne,
        nie zadając sobie trudu, aby spytać ludzi mających wiedzę. W swej
        wyniosłości będą dążyć do sławy, daremnie pokazując eleganckie maniery,
        którymi będą się chwalić i mieć nadzieję na ofiary od ludzi."
      </p>

      <p>
        „Ta banda demonicznych mnichów będzie skazana na upadek ducha i duszy do
        piekła Awici po zakończeniu życia. Z powodu kary za pięć śmiertelnych
        grzechów nie ma nic, czego nie będą cierpieli jako głodne duchy i
        zwierzęta, przez tak wiele kalp, jak wiele jest ziaren piasku w
        Gangesie. Gdy ich grzech będzie odpokutowany, dopiero wtedy wyjdą, ale
        urodzą się w peryferyjnym kraju, gdzie nie będzie miejsca, w którym
        byłyby trzy klejnoty."
      </p>

      <p>
        „Kiedy dharma jest bliska zniszczenia, to kobiety będą koncentrować się
        na postępach i będą miały nawyk czynienia dobrych uczynków. Mężczyźni
        będą leniwi i opieszali; nie będą mieli pożytku ze słów dharmy. Będą
        uważać, że mnisi są jak splugawiona ziemia; nie będą mieć żadnej wiary."
      </p>

      <p>
        „Kiedy dharma będzie bliska zniszczenia i nadejdzie na to czas, wszyscy
        bogowie będą płakać łzami. Deszczowa i sucha pora będzie przedwczesna,
        pięć ziaren nie dojrzeje, pojawią się morowe opary; wielu ludzi umrze.
        Zwykli ludzie będzie ciężko harować, urzędnicy publiczni będą
        wyrachowani i surowi; nie przestrzegając zasad drogi, wszyscy będą mieli
        zaburzone umysły lub nastawione na przyjemności. Liczba złych ludzi
        będzie stale wzrastać, upodabniając się do piasku morskiego; dobrych
        będzie bardzo mało, nie więcej niż jeden lub dwóch."
      </p>

      <p>
        „Ponieważ kalpa zbliża się do końca, dni i miesiące będą coraz krótsze,
        a życie mężczyzn będzie mijało coraz szybciej; ich głowy będą białe po
        czterdziestce. Mężczyźni będą oddawać się zachowaniom seksualnym, więc
        ich energia życiowa szybko się wyczerpie, a ich życie zostanie skrócone
        lub będą w stanie dożyć co najwyżej sześćdziesiątki. Życie mężczyzn
        będzie krótsze, ale kobiet będzie dłuższe, do siedemdziesięciu,
        osiemdziesięciu lub dziewięćdziesięciu lat; niektóre osiągną sto lat.”
      </p>

      <p>
        „Nagle nadejdą wielkie powodzie; uderzą z zaskoczenia, nieoczekiwanie.
        Ludzie na świecie nie będą mieli wiary i dlatego uznają świat za trwały.
        Żywe istoty wszelkiego rodzaju, bez rozróżnienia na szlachetne i
        nieszlachetne, utoną i odpłyną, pędząc na pożarcie przez ryby lub
        żółwie."
      </p>

      <p>
        „W tym czasie będą bodhisattwowie, pratjekabuddowie i arhatowie; banda
        demonów wypędzi ich i nie będą uczestniczyć w społeczności religijnej.
        Te trzy typy uczniów udadzą się w góry, do krainy zasług. Spokojni i
        opanowani, będą tak spoczywać zadowoleni. Ich życie wydłuży się, różni
        bogowie będą ich chronić i czuwać, a Bodhisattwa Światło Księżyca pojawi
        się na świecie. Będą w stanie spotkać go i razem sprawią, że moja Droga
        rozkwitnie."
      </p>

      <p>
        „Pięćdziesiąt dwa lata później Sutra Surangama i Sutra
        Pratyutpanna-Samadhi znikną jako pierwsze, a wkrótce potem dwanaście
        działów kanonu mahajany również zostanie całkowicie zniszczonych i nie
        pojawią się ponownie. Mnisie szaty spontanicznie staną się białe."
      </p>

      <p>
        „Kiedy moja dharma zostanie zniszczona, proces będzie porównywalny z
        lampą oliwną, która zbliżając się do czasu zgaśnięcia, wydziela jeszcze
        większe promieniowanie i blask, a następnie zgaśnie. Kiedy moja dharma
        zostanie zniszczona, z pewnością będzie jak gasnąca lampa."
      </p>

      <p>
        „Nie da się szczegółowo opisać tego, co się wtedy stanie. Ale kilka
        tysięcy miriadów lat po tym, jak to się stanie, Maitreja zstąpi, by stać
        się Buddą. Wszystko pod niebem będzie cieszyć się pokojem, dobrobytem i
        równością; morowe opary zostaną rozproszone i usunięte. Deszcz będzie
        odpowiedni do wzrostu bez nadmiaru, a pięć ziaren wzrośnie i zakwitnie.
        Drzewa urosną duże, a ludzie będą wysocy. Wszyscy będą żyć osiemdziesiąt
        cztery tysiące lat. Nie da się policzyć, ile żywych istot będzie można
        uratować."
      </p>

      <p>
        Mądry i czcigodny Ananda złożył pokłon i powiedział Buddzie: „Jak
        nazwiemy tę sutrę? Jak ją czcić i praktykować?”.
      </p>

      <p>
        Buddha powiedział do Anandy: „Nazwą tej sutry jest: „Całkowite
        wygaśnięcie dharmy”. Propaguj ją wszystkim; powinieneś sprawić, aby
        wszyscy zrozumieli ją jasno i w pełni. Zasługi urzeczywistnienia tego są
        nieograniczone i nie mogą być policzone”.
      </p>

      <p>
        Cztery grupy uczniów usłyszały sutrę; pogrążeni w żalu i zasmuceni,
        wszyscy pobudzili swoje umysły do osiągnięcia drogi niezrównanej świętej
        prawdy. Wszyscy oddali pokłon Buddzie i odeszli.
      </p>
    </div>

    <div><a href="index.html">powrót</a></div>
  </body>
</html>
